# Harjoitus 5: Paikkatietoaineiston visualisointi ja nimiöinti

**Harjoituksen sisältö**

Harjoituksessa tutustutaan eri rasteri- ja vektoriaineistoihin ja niiden perusvisualisointitekniikoihin sekä vektoriaineistojen nimiöintitoimintoihin.

**Harjoituksen tavoite**

Harjoituksen jälkeen opiskelija tuntee eri paikkatietoaineistojen visualisoinnin perustyökalut ja osaa lisätä vektoriaineistoon haluamansa nimiöt.

**Arvioitu kesto**

60 minuuttia.

**Valmistautuminen**

Avaa uusi QGIS-projekti (**Projekti \> Uusi**) ja tallenna se nimellä **"QGIS-harjoitus 5"**. Lisää projektiin seuraavat aineistot:

-   **..kurssihakemisto/5. Harjoitus/L4133B.asc**

-   **..kurssihakemisto/5. Harjoitus/TieViiva.shp**

-   **..kurssihakemisto/5. Harjoitus/ne_10m_populated_places_suomi.shp**

-   **..kurssihakemisto/5. Harjoitus/Naturakohde_ma.shp**

## Tasojen visualisoinnin valikko

Tasojen visualisointia ja nimiöintiä määritetään QGISin kuvaustekniikkavalikossa. Tämän valikon käyttöön on kaksi vaihtoehtoa:

1. Avaamalla **Tason ominaisuudet**- valikko:

![](img/harjoitus_5/image1.gif)

2. Avaamalla **Tyylipaneeli**:

    2.1 Klikkaa Tasot- paneelista **"Avaa tason tyylit- paneeli"**
    
    ![](img/harjoitus_5/image2.png)
  
    2.2 Tämän pitäisi avata tyylipaneeli, yleensä QGIS- ikkunan oikeaan reunaan:
    
    ![](img/harjoitus_5/image3.png)

Molemmilla tavoilla saat saman valikon auki. Tyylipaneelissa on oletusvaihtoehtona "Automaattinen päivitys", joka tarkoittaa että kuvaustekniikkaan tehdyt muutokset näkyvät välittömästi kartalle. Kun valikon avaa **Tason ominaisuudet**- valikon kautta, tulee tyyli erikseen päivittää **Käytä** painikkeesta, sekä hyväksyäksesi muutokset tulee lopuksi klikata **OK**- painiketta.

Kokeile avata valikko molemmilla keinoilla. Seuraavissa harjoituksissa voit käyttää menetelmää, joka tuntuu paremmalta.

## Rasteriaineiston visualisointi

Aseta nyt **L4133B-rasteriaineisto** näkyväksi ja piilota muut aineistot. L4133B.asc on Maanmittauslaitoksen avoin korkeusmalliaineisto, joka sisältää osan Helsingistä. Jos aineisto avautuu tuntemattomassa koordinaattijärjestelmässä (= virheellisessä projektiossa), aseta tasolle koordinaattijärjestelmäksi **ETRS89/TM35FIN (EPSG:3067)**. Muista tarkistaa myös projektin koordinaattijärjestelmä. Oletuksena korkeusmalli näyttää tällaiselta:

![](img/harjoitus_5/image4.png)

Huomaa, että QGIS on tunnistanut, että aineisto sisältää jatkuvia arvoja ja on visualisoinut ne yksittäisenä harmaana kanavana. Oletusvärityksellä onnistut erottamaan Pasilan ratapihan oikeassa yläkulmassa.

![](img/harjoitus_5/image5.png)

Avaa tason **Kuvaustekniikka-asetukset**. Muista, että rasteriaineistojen kuvaustekniikkatyökalut ovat erilaiset kuin vektoriaineistoilla. Voit vaihtaa harmaasävyesityksen **pseudoväreiksi**. Voit kokeilla myös **rinnevarjostetta**.

![](img/harjoitus_5/image6.png)

## Vektoriaineistojen visualisointi

Siirrytään nyt visualisoimaan vektoriaineistoja. Tarkastele kaikkia QGIS-projektiin avaamiasi vektoriaineistoja. Voit huomata, että jokaisen tason vasemmalla puolella on muoto, joka kuvastaa kyseisen tason vektorityyppiä. **TieViiva** on viiva-aineisto, **ne_10m_populated_places_suomi** on pisteaineisto ja **NaturaKohde_ma** on polygoniaineisto.

![](img/harjoitus_5/image7.png)

## Viiva-aineiston visualisointi

Aseta **TieViiva**-aineisto näkyviin ja piilota muut aineistot. Avaa TieViiva-aineiston kuvaustekniikkavalikko. Voit huomata, että vektoritason tyyliominaisuudet ovat erilaiset kuin rasteritason.

![](img/harjoitus_5/image8.png)

Vaihda TieViiva-aineiston **Väri ja Leveys** haluamaksesi. Avaa vielä jokin symbolikirjasto, esimerkiksi **Suosikit**, ja muuta viivan tyyliksi jokin sinua miellyttävä tyyli. Paina lopuksi **OK**, jolloin ikkuna sulkeutuu ja TieViiva-taso näkyy nyt määrittämälläsi kuvaustekniikalla.

![](img/harjoitus_5/image9.png)

Eri vektoriaineistotyypeillä (piste, viiva, polygoni) on erilaiset kuvaustekniikan työkalut, vaikkakin ne muistuttavat paljon toisiaan. Esimerkiksi pistetasolle ei voida tehdä samoja tyylittelyjä kuin viiva- tai polygonitasolle.

## Pisteaineiston visualisointi

Visualisoidaan seuraavaksi piste-aineistoa. Aseta **ne_10m_populated_places_suomi**-aineisto näkyviin yhdessä TieViiva-aineiston kanssa ja piilota muut aineistot. Tämä aineisto sisältää Natural Earth -kaupunkiaineiston Suomesta. Avaa tason **Kuvaustekniikka**- valikko. Huomaa erot viiva- ja pisteaineiston ominaisuuksissa. Vaihda aineiston **Väri ja Koko**. Vaihda myös symbolia ja kokeile, miten kierto vaikuttaa symbolin näkymiseen.

![](img/harjoitus_5/image10.png)

Pisteaineistosi voi näyttää yhdessä viiva-aineiston kanssa esimerkiksi tältä:

![](img/harjoitus_5/image11.png)

## Polygoniaineiston visualisointi

Visualisoidaan vielä polygoniaineisto. Aseta **NaturaKohde_ma**-aineisto näkyviin yhdessä **TieViiva**-aineiston ja **ne_10m_populated_places_suomi**-aineiston kanssa ja piilota muut aineistot. Avaa NaturaKohde_ma-aineiston **Kuvaustekniikka**-valikko ja huomaa erot verrattuna viiva- ja pisteaineistojen kuvaustekniikkaan. Vaihda tason **Väri** ja valitse tasolle eri symboli. Voit myös kokeilla erilaisia **Peittävyys**-arvoja.

![](img/harjoitus_5/image12.png)

Saattaa olla, että aineistotasot peittävät toisensa vaikka siten, että polygoniaineisto peittää muut sen alle jäävät aineistot. Voit muuttaa tasojen järjestystä ja siten tasojen näkymistä raahaamalla/vetämällä tasot uuteen järjestykseen **Tasot**-paneelissa. Usein polygoniaineistot on hyvä jättää alimmiksi tasoiksi. Jos kartalla halutaan visualisoida jotakin rasterikuvaa, kannattaa se/ne yleensä pitää myös alimpina tasoina. Uudelleen järjestettynä karttasi tulisi näyttää tältä:

![](img/harjoitus_5/image13.png)

## Symbolien muokkaaminen

Seuraavaksi muutamme polygonien symboleja. Avaa uudelleen **Naturakohde_ma**-tason **Kuvaustekniikka**-valikosta ensin **Yksinkertainen täyttö (Simple fill)** -rivi oheisen kuvan mukaisesti:

![](img/harjoitus_5/image14.png)

Valitse sen jälkeen **Viivan tyyli** -asetukseksi **Katkonainen pisteviiva**. Voit määritellä viivan leveyden haluamaksesi. Lopuksi voit vielä muuttaa **Peittävyys**-asetukseksi 70 % (**Tason piirto** -asetuksista).

## Mittakaavan käyttö symboleissa

Seuraavaksi määrittelemme mittakaavarajat **Tieviiva**-tasolle. Valitse tason **Ominaisuudet \> Karttanäyttö** ja rastita **Scale Dependent Visibility** (mittakaavaperusteinen näkyvyys). Muuta sitten **Pienimmäksi mittakaavaksi 1:3 000 000**. Tämä tarkoittaa sitä, että kun kartan mittakaava on pienempi kuin 1:3 000 000, niin karttatasoa ei piirretä.

![](img/harjoitus_5/image15.png)

Kokeile nyt karttaikkunassa tason näkymistä eri mittakaavoilla. Mittakaavaa saat muutettua lähentämällä tai loitontamalla karttaa (esim. hiiren rullalla). Voit myös syöttää mittakaavan lukuna QGISin alaosassa sijaitsevassa **Tilapalkissa**.

## Symbolitasojen muokkaaminen

Seuraavaksi muokkaamme visualisointityyliämme hieman pidemmälle. Symbologiat voivat QGISissä koostua yhdestä tai useammasta symbolitasosta (kuvassa **Täyttö**-kohdan alla). Esimerkiksi monikulmioiden symbolitasojen hyödyntäminen voi tuottaa hyvinkin hienovaraisen visualisoinnin. Symbolitasojen avulla voidaan määrittää monikulmion täyttämisen värit ja tyylit (esim. pistetäyttö).

Lisää uusi symbolitaso **NaturaKohde_ma**-tasolle. Avaa tason **Kuvaustekniikka**-asetukset (**Tason ominaisuudet -ikkunasta**) ja lisää uusi symbolitaso painamalla plussa-kuvaketta.

![](img/harjoitus_5/image16.png)

Muuta lisätyn symbolitason tyypiksi **Täyttö viivakuosilla** ja määrittele viivakuvioinnin kulma ja etäisyys haluamallasi tavalla. Voit myös määritellä viivakuvioinnissa käytetyn viivan leveyden ja värin valitsemalla **Viiva**-symbolitason tyylitasoluettelosta. Tarkista lopputulos.

![](img/harjoitus_5/image17.png)

## Nimiöinti

Avaa **NaturaKohde_ma-tason** kuvaustekniikka- valikko ja valitse **Nimiöt-välilehti**. Valitse **Yksittäinen nimiö** ja **Nimiöiden perustana -alasvetovalikosta** nimiöinnissä käytettävän sarakkeen nimi. Nimiöt nähdään nyt karttaikkunasta, johon ne ovat päivittyneet.

![](img/harjoitus_5/image18.png)

## Nimiöiden tyyli- ja yleisasetukset

Nimiöiden tekstien näkymistä kartalla voi määrittää monella eri tavalla. Alla kuvaukset QGISin nimiöiden muokkaamisen alateemoista:

|                   |                                                                                         |
|------------------|------------------------------------------------------|
| **Teksti**        | Määritellään tekstin tyyli, väri ja muita yleisiä ominaisuuksia.                        |
| **Muotoilu**      | Voit muodostaa useampirivisiä tekstejä, keskittää tekstiä ja määritellä lukujen muotoa. |
| **Vyöhyke**       | Luodaan tekstiä korostavat puskurit (tekstin reunukset).
| **Maski**       | Asetetaan maski tekstin ympärille valituilla tasoilla (katso myös Maski-välilehti)|
| **Tausta**        | Tekstin taustalle voi piirtää suorakulmion tai muun muodon.                             |
| **Varjo**         | Teksteille voidaan muodostaa varjo.                                                     |
| **Osoitinviiva**         | Piirretään viivaa kohteesta tekstille.                                                     |
| **Sijoittaminen** | Määrittelee tekstien sijoittumista kohteiden suhteen.                                   |
| **Karttanäyttö**   | Määrittelee tekstien mittakaavarajoja ja muita tekstien näkyvyyteen liittyviä asioita.  |

## Nimiön tekstityyli

![](img/harjoitus_5/image19.png)

Nimiöiden tekstien tyyleille voit asettaa esimerkiksi haluamasi fontin, tyylin ja koon. Kokeile erilaisia tekstityylejä. Kokeile nimiöiden varjostamista, minkä avulla voimme korostaa nimiöitä taustalla olevista muista karttaelementeistä. Valitse **Varjo**-alateema ja rastita sitten **Piirrä heittovarjo**. Paina **Käytä**, jotta näkisit tulokset kartalla. Kokeile vaihtaa asetuksia kuten siirtymä, sumennussäde, peittävyys sekä väri, ja katso miten ne vaikuttavat nimiöinnin varjoon. Huomaat muutokset kartalta tai **Esimerkki tekstistä** -kentästä.

Toinen työkalu tekstin korostamiseen on tekstiä ympyröivä vyöhyke. Valitse **Vyöhyke**-alateema ja lisää tekstille haluamasi puskuri rastimalla **Piirrä tekstivyöhyke**. Näin saat nimiöt erottumaan kartasta vielä paremmin. Kokeile erilaisia vyöhykkeen kokoja, värejä ja läpinäkyvyyttä.

Avaa vielä **Sijoittaminen**-alateema ja valitse **Using perimeter (käyttäen kehää)**. Valitse **Sallitut asemoinnit** -kohdassa **Viivan alla**. Huomaa, että **Sallitut asemoinnit** -kohdassa tulee aina olla vähintään yksi kohta valittuna. Jos useampi kohta on valittu, QGIS valitsee automaattisesti parhaan vaihtoehdon jokaiselle kohteelle. Paina **OK**, ja huomaa, että nyt nimiöt seuraavat monikulmioiden rajoja.

![](img/harjoitus_5/image20.png)

Tulos voi näyttää oudolta, etenkin jos karttaikkunan mittakaavaa on asetettu ison alueen kattavaksi. Lähennä karttaa, jotta nimiöt näkyisivät johdonmukaisemmin ja pohdi, missä tapauksessa tämänkaltainen nimiöinti olisi sopivinta. Etsi vielä **Sijoittaminen \> Prioriteett**i ja määritä se **Korkeaksi**. Tällä tavalla annat preferenssin muokkaamasi tason nimiöille suhteessa muiden tasojen nimiöihin ja voit näin järjestää tärkeimpien ja ei niin tärkeiden tasojen nimiöintiä. Paina vielä **OK**.

::: hint-box
Psst! Yksi hyödyllinen tapa rajata nimiöitä on **Karttanäyttö \> Kohteen valinnat** ja asettaa kohtaan **Häivytä nimiöinti kohteilta, jotka ovat pienempiä kuin**-kohtaan jokin arvo. Näin QGIS näyttää vain isoimpien kohteiden nimiöinnit.
:::

## Nimiöinnit viivatasoilla

Samalla tavalla kuin juuri määritimme nimiöinnin monikulmiotasolle, voidaan niitä määrittää muillekin vektoriaineistoille. Avaa **TieViiva-tason** kuvaustekniikka- valikko ja aktivoi nimiöiden käyttö päälle edellisessä harjoituksessa oppimallasi tavalla. Valitse **Nimiöiden perustan** -kohdan alavalikosta käytettäväksi nimiöintisarakkeeksi **Tienumero**. Paina **Käytä**, ja katso muutokset. Avaa vielä nimiöiden **Sijoittaminen**-alateema ja rastita **Seuraa viivaa** -toiminto päälle. Paina **Käytä**, ja tarkista, että nimiöinti toimii odotetulla tavalla. Katso esimerkkiasetukset kuvasta:

![](img/harjoitus_5/image21.png)

Nyt nimiöt seuraavat viivoja paremmin. Huomaa myös, että kaikki nimiöt eivät nyt tule piirretyksi. Vaihda **Maksimikulma kaarevien merkkien välillä** -kohdan arvoja, niin pystyt muokkaamaan tekstin kaarevuuden reunaehtoja. Voit sulkea **Tason ominaisuudet**-ikkunan totuttuun tapaan painamalla **OK**.

## Nimiöiden piirtäminen

Zoomaa karttanäkymä näyttämään koko aineisto klikkaamalla **Zoomaa täydeksi** -painiketta ![](img/harjoitus_5/image22.png) . Odota hetki, että nimiöt piirtyvät. Nimiöitä on nyt liikaa karttaikkunassa, mikä vaikeuttaa kartan hahmottamista. Olisi hyödyllistä määrittää nimiöt eri mittakaavoille erikseen. Avaa taas **NaturaKohde_ma-tason** ominaisuudet ja valitse **Nimiöt** sivupalkista ja **Karttanäyttö-alateema**. Rastita **Näytä kaikki tämän tason nimiöt (myös päällekkäiset nimiöt)** ja paina **Käytä**. Nimiöiden piirtämiseen menee hetki, koska kaikki kartalla näkyvät monikulmiot nimetään. Kun kartta on piirtynyt huomaat, ettei kannata nimiöidä kaikkia monikulmioita kyseisellä mittakaavalla. Rastita tämä asetus pois päältä ja paina **Käytä**. Huomaa, että oletuksena QGIS jättää piirtämättä toisiinsa törmäävät nimiöt.

Rastita päälle **Mittakaavaperusteinen näkyvyys** ja laita **Minimimittakaava-kentän** arvoksi **500 000**. Paina **OK**. Natura-kohteiden nimiöt eivät enää näy 1:500 000 mittakaavan ulkopuolella. Lähennä karttaan, kunnes nimiöt näkyvät uudelleen. Muuta samalla tavalla **TieViiva-tason** piirtäminen siten, että sen nimiöt näkyvät vasta kun mittakaava on pienempi kuin **1:200 000**.

![](img/harjoitus_5/image23.png)

## Edistyneet ominaisuudet

Voit myös testata tekstien edistyneitä ominaisuuksia **NaturaKohde_ma** -tasolla. Voit ohjata nimiöiden tekstejä lausekepohjaisesti QGISin **Lausekkeen muokkaus** -työkalulla. Saat lausekkeen muodostajan auki **Nimiöiden perustana -alasvetolaatikon** vieressä olevasta painikkeesta:

![](img/harjoitus_5/image24.png)

Tehdään nyt nimiö, joka yhdistää tietoa useammasta kentästä. Klikkaa kuvassa näkyvästä **Lausekkeen muodostaja** -painikkeesta. **Lausekkeen muokkaus -työkalu** aukeaa.

![](img/harjoitus_5/image25.png)

Lausekkeen muokkaus on tehokas työkalu, jota voidaan käyttää nimiöiden muokkaamisen lisäksi myös muihin tarkoituksiin. Lauseke-kentässä on tällä hetkellä nimi, sillä valitsimme **Nimi**-kentän aikaisemmin **Nimiöiden perustana** -alasvetovalikosta. Aineistossa on myös kenttä **NaturaTunn**, joka sisältää alueen tunnuksen. Tehdään lauseke, joka yhdistää alueen nimen ja tunnuksen.

Kirjoita Lauseke-kenttään seuraava lauseke:

::: code-box
NaturaTunn \|\| \'\\n\' \|\| Nimi
:::

Lausekkeessa esiintyy kentän nimien **NaturaTunn** ja **Nimi** lisäksi myös rivinvaihtosymboli **'**\n' ja kaksi **\|\|** -merkkiä, jotka yhdistävät merkkijonot yhdeksi tekstiksi.

![](img/harjoitus_5/image26.png)

::: hint-box
**Psst! Voit lisätä rivinvaihtosymbolin lausekkeeseen painamalla **Lauseke**-ikkunan päällä olevaa painiketta. Samalla tavalla voit lisätä aineistossa olevia kenttiä lausekkeeseen laajentamalla kentät ja arvot -valikon ja kaksoisklikkaamalla kentän nimeä.**
:::

Kirjoita edellä mainittu lauseke ja paina **OK**. Klikkaa **Tason ominaisuudet** -valikossa **Käytä** ja katso kartalta, miltä alueiden nimiöinti näyttää.

Kun olet valmis, tallenna projektitiedosto kurssihakemistoon pikanäppäimellä **CTRL + T** (tai **CTRL + S**) tai päävalikosta **Projekti \> Tallenna**.

::: hint-box
**Psst! Koulutuksen jälkeen saat henkilökohtaista tukea Gispon tukipalvelusta. Lähetä kysymyksesi tai kommenttisi osoitteeseen [koulutustuki\@gispo.fi](mailto:koulutustuki@gispo.fi){.email}!**
:::

## Testaa tietosi...

```{=html}
<iframe src="https://docs.google.com/forms/d/e/1FAIpQLSc49QLiPPf5Spu7oSlkcNXLF4opnHGN5UVCfw8RRVIXoDUCxQ/viewform?embedded=true" width="700" height="600" frameborder="0" marginheight="0" marginwidth="0"></iframe>
```
